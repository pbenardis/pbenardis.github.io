---
title: "Εμβρυικό νευροϋπερηχογράφημα"
description: "Τι είναι το εμβρυικό νευροϋπερηχογράφημα"
date: 2025-03-28T20:10:48Z
image: fetal-brain-sagittal.png
math: 
license: 
hidden: false
comments: true
draft: false
weight: 1
tags: ["νευροϋπερηχογράφημα", "ΚΝΣ", "εγκέφαλος", "σπονδηλική στήλη", "νωτιαίος μυελός"]
---

Η αξιολόγηση ρουτίνας του εμβρυϊκού εγκεφάλου πραγματοποιείται κατά τη διάρκεια της ανατομικής εξέτασης του δεύτερου τριμήνου (υπερηχογράφημα Β Επιπέδου). Η εξέταση αυτή πραγματοποιείται με διακοιλιακή σάρωση σε 3 αξονικά επίπεδα, δηλαδή το διακοιλιακό, το διαθαλαμικό και το διαπαρεγκεφαλιδικό.

**Η στοχευμένη εμβρυική νευροϋπερηχογραφία, είναι μια ειδική, λεπτομερής και διαγνωστική εξέταση του εμβρυϊκού εγκεφάλου που πραγματοποιείται κατά προτίμηση με διακολπικό υπερηχογράφημα υψηλής ανάλυσης μέσω των πηγών του κρανίου, παρέχοντας πολυεπίπεδη εκτίμηση της ανατομίας του εγκεφάλου. Όπως και η εμβρυϊκή υπερηχοκαρδιογραφία στο πλαίσιο υποψίας καρδιακής ανωμαλίας, η νευροϋπερηχογραφία έχει μεγαλύτερη διαγνωστική ικανότητα για εμβρυϊκές εγκεφαλικές δυσπλασίες σε σύγκριση με τη συνήθη διακοιλιακή εξέταση στα αξονικά επίπεδα. Η εξέταση περιλαμβάνει επίσης και πολυεπίπεδη αξιολόγηση της σπονδυλικής στήλης / νωτιαίου μυελού.**

Η νευροϋπερηχογραφία εκτός της εξέτασης σε αξονικά επίπεδα, παρέχει εκτεταμένη αξιολόγηση σε πολλαπλά διαδοχικά στεφανιαία και οβελιαία επίπεδα για την παροχή απεικόνισης υψηλής ανάλυσης της λεπτομερούς ανατομίας του εγκεφάλου και της σπονδυλικής στήλης. Μεταξύ άλλων περιλαμβάνονται δομές όπως η κοιλότητα του διαφανούς διφράγματος, το μεσολόβιο, ο σκώληκας της παρεγκεφαλίδας, η 3η και η 4η κοιλία, η φλέβα του Γαληνού, η γαγγλιονική εξοχή, οι κερκοφόροι πυρήνες και το εγκεφαλικό στέλεχος, ο εγκεφαλικός φλοιός του εμβρύου, οι έλικες και οι αύλακες και το παρέγχυμα, καθώς και λεπτομερής αξιολόγηση ολόκληρου του κοιλιακού συστήματος και των περικοιλιακών περιοχών.

Η χρήση τρισδιάστατων (3D) υπερήχων χρησιμοποιείται επίσης συχνά στην ειδική νευροϋπερηχογραφία για την απεικόνιση των κατάλληλων διαγνωστικών επιπέδων.

Η εμβρυική νευροϋπερηχογραφία έχει χρησιμοποιηθεί για την επαρκή διάγνωση πολλαπλών εμβρυϊκών εγκεφαλικών παθολογιών, συμπεριλαμβανομένων των γενετικών ανωμαλιών, των εμβρυϊκών λοιμώξεων, των όγκων του εγκεφάλου, των αγγειακών προσβολών, των αγγειακών δυσπλασιών  και των τραυματικών αλλοιώσεων.

Δεδομένου ότι η ανατομία του εμβρυϊκού εγκεφάλου εξελίσσεται και μεταβάλλεται κατά τη διάρκεια της κύησης, η συσχέτιση της ανατομίας με την ηλικία κύησης αποτελεί βασικό στοιχείο που απαιτείται από τους ειδικούς στη νευροϋπερηχογραφία. Έτσι, διαφορετικές παθολογίες στην ανάπτυξη του εμβρυϊκού εγκεφάλου μπορούν να ανιχνευθούν κατάλληλα σε διαφορετικές ηλικίες κύησης. Για παράδειγμα, ενώ μια σημαντική δυσπλασία, όπως η αλοβιακή ολοπροσεγκεφαλία, μπορεί να ανιχνευθεί με αξιοπιστία στο πρώτο τρίμηνο, οι περισσότερες ανωμαλίες του μεσολοβίου και του σκώληκα της παρεγκεφαλίδας διαγιγνώσκονται με αξιοπιστία κατά τη διάρκεια του δεύτερου τριμήνου, ενώ οι δυσπλασίες της ανάπτυξης του φλοιού, οι διαταραχές της μετανάστευσης και ορισμένοι όγκοι και τραυματικές βλάβες μπορεί να μην ανιχνευθούν πριν από το τρίτο τρίμηνο.

Ως εκ τούτου, σε μέρη όπου δεν υπάρχει η δυνατότητα νευροϋπερηχογραφίας, η απλή υποψία εμβρυϊκής εγκεφαλικής δυσπλασίας μπορεί να οδηγήσει σε άμεση παραπομπή για εμβρυϊκή μαγνητική τομογραφία (MRI). Παρόλο που η μαγνητική τομογραφία είναι μια συμπληρωματική μέθοδος απεικόνισης του εμβρυϊκού εγκεφάλου που σε εξειδικευμένα χέρια μπορεί να παρέχει πολύτιμες πληροφορίες σε σχέση με τη νευροϋπερηχογραφία, αποτελεί μια απεικονιστική μέθοδο δεύτερης γραμμής, η οποία είναι πολύ πιο δαπανηρή και λιγότερο προσιτή. Είναι σημαντικό ότι, όπως και η νευροϋπερηχογραφία, η μαγνητική τομογραφία εμβρύου εξαρτάται επίσης σε μεγάλο βαθμό από τον χειριστή, απαιτώντας υψηλό επίπεδο εμπειρίας τόσο για τη λήψη των κατάλληλων ακολουθιών όσο και για την ερμηνεία των εικόνων και τη συσχέτισή τους με την ηλικία κύησης. Επιπλέον, η αξία της μαγνητικής τομογραφίας εμβρύου αυξάνεται στο τρίτο τρίμηνο, όταν είναι εφικτή η αξιολόγηση του φλοιού και του παρεγχύματος, ενώ η νευροϋπερηχογραφία παρέχει ανώτερες εικόνες κατά την αξιολόγηση του πρώτου και του δεύτερου τριμήνου.

Οι πληρέστερες κατευθυντήριες οδηγίες για τη νευροϋπερηχογραφία του εμβρύου δημοσιεύονται από τη Διεθνή Εταιρεία Υπερήχων στη Μαιευτική και Γυναικολογία (ISUOG).  Αυτές οι κατευθυντήριες οδηγίες καθορίζουν επίσης τις ενδείξεις της εξέτασης όπως υποψία δυσπλασίας του εγκεφάλου στο συνήθη διαγνωστικό υπερηχογράφημα ή στην εξέταση αυχενικής διαφάνειας, οικογενειακό ιστορικό ή προηγούμενη εγκυμοσύνη που έχει παρουσιάσει δυσπλασία του εγκεφάλου, συγγενής καρδιοπάθεια του εμβρύου, μονοχοριακά δίδυμα, υποψία συγγενούς ενδομήτριας λοίμωξης, έκθεση σε τερατογόνα που επηρεάζουν τη νευρογένεση και ευρήματα μοριακού καρυότυπου άγνωστης σημασίας.

Η νευροϋπερηχογραφίας όχι μόνο διευκολύνει την ακριβή διάγνωση μιας μεγάλης ποικιλίας δυσπλασιών του εγκεφάλου, αλλά μας επιτρέπει επίσης να καθησυχάσουμε πολλές ανήσυχες έγκυες στις οποίες υπήρχε υποψία δυσπλασίας σε προηγούμενο υπερηχογράφημα, ενώ η λεπτομερής νευροϋπερηχογραφία επιβεβαίωσε φυσιολογική ανάπτυξη του εγκεφάλου χωρίς παθολογία.


Προσαρμοσμένο από: *https://aiumthescan.blog/2023/12/12/fetal-neurosonography/*

